---
layout: post
title: 19 Yönergeleri
---

Bu yönergeler "19" topluluğu üyeleri tarafından yürütülen etkinliklerin
belirli bir düzen içinde gerçekleşmesi için gerekli kural ve önerilerden
oluşmaktadır.  19 topluluğu, yazılım geliştirme, sistem yönetimi ve Türkçe
telif içerik üretmek gibi etkinliklerle varolan **teknik** bir topluluktur.
19 etkinlikleri, topluluğun çalışma alanına giren konularda, gerçek hayattan
alınan ve [19 görev listesine](http://github.com/19/19/issues) kaydedilen
somut bazı problemlerin bir atölye düzeni içinde yürütüldüğü çalışmalardır.

Bu yönergede ihtiyaçlara göre düzeltme ve iyileştirmeler yapılmaktadır.  19
topluluğu üyelerinin düzenli aralıklarla bu sayfayı ziyaret ederek [sayfa
geçmişini](https://github.com/19/19.github.com/commits/master) incelemelerini
tavsiye ederiz.

<a name="ilk"> </a>

## Başlangıç

19 etkinlikleri içinde görevler almak, çalışmak istiyorsanız başlangıçta
yapmanız gereken bazı işlemler var.  Lütfen öncelikle aşağıdaki koşulları
sağladığınıza emin olun.

1.  **[E-posta hesabı](http://posta.bil.omu.edu.tr)**  19 etkinlikleri
    haberleşme listesine sizi üye yapabileceğimiz bir e-posta hesabınız
    olmalı.

2.  **[GitHub hesabı](http://github.com)**  GitHub'da kişisel bir hesabınız
    olmalı.  Başlangıç için önce [Github
    Kullanımı](http://ecylmz.github.com/107/github-kullanimi/) belgesini
    okuyun.  **Dikkat!**  Hesap isimlerinde tutarlılık sağlamak için lütfen
    hesap adınızı e-posta veya UNIX kabuk hesabıyla aynı seçmeye çalışın.

3.  **[19.status.net hesabı](http://19.status.net)**  Başlangıç için lütfen
    servise [kayıt olun](https://19.status.net/main/register).  **Dikkat!**
    Hesap isimlerinde tutarlılık sağlamak için lütfen hesap adınızı
    diğerleriyle aynı seçmeye çalışın.  Başlangıç için lütfen [19.status.net'i
    kullanmak](http://ecylmz.github.com/109/19-status-neti-kullanmak/)
    belgesini okuyun.

<a name="nasil"> </a>

## Nasıl Çalışıyoruz?

19 etkinlikleri [görevler](#gorev) üzerinde gerçekleşmektedir.  Bir görevin
seçiminden tamamlanmasına dek geçen bir etkinlik sürecinde şu adımlara uygun
şekilde davranmalısınız.

1.  **Görev seçin.**   [19 görev listesinde](http://github.com/19/19/issues)
    kayıtlı olan görevleri inceleyerek veya [haberleşme
    listesine](http://groups.google.com/a/bil.omu.edu.tr/group/19?hl=tr)
    yazılan iletileri izleyerek görev seçin.  Eğer bu görev depo gerektirmeyen
    bir görev ise lütfen listeye yazarak çalışma niyetiniz hakkında üyeleri
    bilgilendirin.

2.  **Görevi anlayın.**  Öncelikle görev girdisinde tanımlanan işi anlayın,
    yanlış problem üzerinde çalışmayın.  Görev eksik veya hatalı izah edilmiş
    olabilir.  19 etkinlikleri haberleşme listesine sorarak görevi tam olarak
    anladığınıza emin olun.

3.  **Depo çoğaltın.**   Varsa görevde belirtilen ve [19
    depolarında](http://github.com/19) görülen proje deposunu kendi hesabınıza
    "fork yoluyla" çoğaltın.  Bazı görevler bir depo gerektirmeyebilir veya
    henüz göreve talip olan bir gönüllü çıkmadığından deposu oluşturulmamış
    olabilir.  Her halükarda 19 etkinlikleri haberleşme listesine yazın.

4.  **BENİOKU ile başlayın.**  Üzerinde çalışacağınız görev (her emek ürünü
    gibi) belirli çıktılar üretecektir.  Bu çıktı (örneğin yazılım geliştirme
    türünde bir görevde) bir program veya görev kapsamında karşılaştığınız bir
    problemin çözümü olabilir.  **Görevle ilgili çalışmaların ilk adımı
    olarak**, adeta görev sonuçlanmış gibi, görevin ürettiği çıktıyı her
    depoda standart olarak bulunan `README.md` belgesinde tarif edin ve bu
    tarifi görev süresince geliştirin.  Bu adım önemine binaen bir başka
    [başlıkta](#benioku) ayrıntılı olarak anlatılmıştır.  Lütfen bu bölümü
    dikkatli şekilde okuyun.

5.  **Birlikte çalışın.**  Çalışma süresince haberleşme listesinde veya ilgili
    görev girdisinde belirtilen istekleri takip edin ve bunlara uygun
    uyarlamalar yapın.   Anlaşılamayan konuları (yeterince araştırdıktan sonra)
    listeye sorun ve `README.md` belgesini güncelleyin.  Aynı görev üzerinde
    çalışan diğer üyelerle bir araya gelerek birlikte çalışmalar yürütün.

6.  **Raporlayın.**  Çalışma disiplini kazanabilmeniz ve ayrıca proje
    koordinatörlerinin gelişme durumunuzu takip edebilmesi için [19.status.net
    ](http://19.status.net) üzerinden, aldığınız görev veya genel olarak 19
    etkinlikleri kapsamına giren konular hakkında düzenli şekilde kısa [durum
    mesajları](#durum) yazın.

7.  **Sonuçlandırın.**  Görevde istenen tüm çıktıları ürettiğinize, görevin
    kapatılması için gerekli tüm koşulları sağladığınıza emin olun.
    `README.md` belgesine son halini verin.  Listeye yazarak görevin
    kapatılması için gerekli son denetimlerin yöneticiler tarafından
    yapılmasını sağlayın.  Bu denetim sonucunda, görevin başarıyla
    tamamlandığı onaylanmışsa üzerinde çalıştığınız bir depo varsa 19
    depolarına birleştirilecek ve görev kapatılacaktır.  (Kişisel hesabınızda
    bulunan kopyayı özgeçmişinize eklemek amacıyla koruyabilirsiniz.) 

<a name="nerede"> </a>

## Neleri Kullanıyoruz?

19 etkinliklerinde, en temel düzeyde varolan donanım ve işletim sistemi gibi
enstrümanlara ek olarak, aşağıdaki enstrümanlar kullanılmaktadır:

- **[19 görev listesi](http://github.com/19/19/issues)**: Üzerinde
  çalıştığımız veya çalışacağımız projelerin GitHub'ın sunduğu "issues"
  servisi üzerinden kayıt altına alındığı bir iş listesidir.  Bu listeyi 19
  çalışma grubunun bir tür "İş ve İşçi Bulma Kurumu İlanları" gibi
  yorumlayabilirsiniz.  19 görev listesi "çalışmak istiyorum fakat üzerinde
  çalışacağım gerçek bir proje bulamıyorum" şikayetlerine de cevap verir
  niteliktedir.

- **[Git](http://git-scm.com/)**: Git, bir dosya topluluğu üzerinde birden
  fazla kişinin çalışabilmesini, dosyalarda yapılan değişikliklerin,
  değişiklik nedenleriyle birlikte, bir "tarihçe" düzeninde kaydedilmesini
  sağlayan bir kaynak kod yönetim aracıdır.  Git'i en verimli şekilde, POSIX
  uyumlu bir işletim sisteminde, örneğin Linux'ta kullanabilirsiniz.

- **[19 GitHub organizasyonu](http://github.com/19/)**:
  [GitHub](http://github.com), Git depolarının barındırılmasına ve bu depolara
  dayalı projelerde "sosyal kodlama" nosyonu çerçevesinde çeşitli işlemlerin
  yapılmasına olanak sağlayan ticari nitelikte bir Web servisidir.  19
  etkinliklerinde üretilen tüm dosyalar bu servis üzerinde açılan proje
  depolarında tutulmakta ve üyelerin bu dosyalar üzerinde ortak çalışmalar
  yapması sağlanmaktadır.

- **[19 etkinlikleri haberleşme
  listesi](http://groups.google.com/a/bil.omu.edu.tr/group/19?hl=tr)**:  19
  Haberleşme Listesi, 19 topluluğunun yürüttüğü etkinliklerin koordine
  edilmesi amacıyla var olan bir e-posta listesidir.

- **[19 durum servisi](http://19.status.net/)**:  19 durum servisi 19
  etkinliklerinde görev alan üyelerin çalışma durumlarının izlenmesini
  kolaylaştıran bir "tweet" servisidir.  Servisin öncelikli amacı etkinlik
  koordinasyonu olmakla birlikte üyeler bu servisi özel amaçlar için de
  kullanabilir.

- **Fiziksel mekan**:  19 etkinlikleri ağırlıkla İnternet üzerinde yürümekte,
  fakat zaman zaman üyelerin fiziksel bir ortamda bir araya gelerek birlikte
  çalışma yapmaları da gerekmektedir.  Bu amaçla 19 Mayıs Üniversitesi
  Bilgisayar Mühendisliği bölümünde bulunan 203 nolu oda kullanılacaktır.
  **Dikkat!**  203 nolu çalışma odası sadece 19 etkinliklerine ayrılmıştır.
  Bu odanın kullanım hakkında lütfen [203 yönergesini](203) okuyun.

<a name="liste"> </a>

## Haberleşme Listesi

19 Haberleşme Listesi, en geniş anlamıyla 19 topluluğunun yürüttüğü teknik
etkinliklerin koordine edilmesi amacıyla var olan bir e-posta listesidir.  19
topluğu ve etkinlikleri hakkında genel bilgi almak için lütfen öncelikle bu
sayfayı baştan sona okuyun.

Liste işlemleri:

- Listeye yazmak için `19@bil.omu.edu.tr` adresini kullanmalısınız.

- Ayrılmak için `19-unsubscribe@bil.omu.edu.tr` adresine boş bir ileti yazın
  (**Dikkat!**  Bu adresi lütfen doğru yazın, aksi halde üyelik iptali
  gerçekleşmeyecektir).  Daha ayrıntılı liste ayarları için [liste
  sayfasını](http://groups.google.com/a/bil.omu.edu.tr/group/19?hl=tr) ziyaret
  edin.

### Yazışma Kuralları

19 Haberleşme Listesine yazmadan önce veya yazışmalar sırasında lütfen
aşağıdaki kurallara uymaya özen gösterin.

1. Listeyi hiç bir şekilde teknik nitelik taşımayan sohbet veya tartışmalar
   için kullanmayın.  Bu liste herşeyden önce teknik bir listedir.

2. Teknik nitelik taşısa bile, listeye ders veya ödevlerinizle ilgili bir
   ileti yazmayın.  Bunun için diğer haberleşme kanallarını, örneğin bölümün
   eğitim portalindeki forumu veya diğer e-posta listelerini kullanın.

3. Görevlerle ilgili olmayan bir alanda karşılaştığınız teknik bir sorunu
   çözmek amacıyla listeye soru yazmayın.  Bunun için bölümün eğitim
   portalindeki forumu veya `bilen` listesini kullanın.

4. [19 etkinlikleri görev listesinde](http://github.com/19/19/issues) bulunan
   bir görev üzerinde çalışmaya başlamak suretiyle aramıza katılmak
   istiyorsanız lütfen öncelikle çalışma prosedürümüzü anlatan
   [bölümü](#nasil) okuyun.  Bu belgede ayrıntılı olarak açıklanan bir hususu,
   gösterilen tüm "açık olma" çabasına rağmen, yeterince açık bulmamışsanız
   listeye sorabilirsiniz.  Ama lütfen öncelikle kendi sorumluğunuzu yerine
   getirerek bu belgeyi dikkatli şekilde okuyun.

5. Anlatım tekrarını önlemek ve yazılan bir bilgiden tüm katılımcıların
   istifade etmesini sağlamak için daima listeyi kullanın.  **Projelerle
   ilgili konularda özelden yazışmalar yürütmeyin.**

6. Üzerinde çalıştığınız projenin yürütücüleri tarafından yazılan
   bilgilendirme amaçlı iletileri, istekleri, uyarıları **çok dikkatli şekilde
   okuyun** ve sizden istenenleri yerine getirin.  Bu istek ve uyarıların
   nazik bir dilde veya (zaman darlığından dolayı) eksik bir şekilde ifade
   edilmiş olması sizleri yanıltmamalı, neme lazımcı bir tavra
   yöneltmemelidir.  Ağırlıklı olarak sanal bir ortamda yürütülen bu
   çalışmaların gerçek hayatta ofis ortamında disiplinle yürütülen
   projelerden, bu anlamda, bir farkı yoktur.

7. Proje yürütücüleri veya birlikte sorumluluk üstlendiğiniz bir çalışma
   arkadaşınız tarafından yazılmış olan bir iletinin, bir şekilde siz bunu göz
   ardı ettiğinizden tekrar yazılması, bir proje katılımcısı olarak proje içi
   iletişime yeterince katılmadığınızı gösteren bir belirtidir.  Lütfen
   herhangi bir proje eyleminden önce dinlemeye ve önünüzdeki problemi
   anlamaya çalışın.

8. [19 etkinlikleri görev listesine](http://github.com/19/19/issues)
   eklenmemiş bir proje üzerinde çalışıyor ve bu projeyi liste üzerinden
   yürütmek istiyorsanız lütfen öncelikle projeniz için görev listesinde bir
   görev kaydında bulunun.

9. Eposta yazışmalarında uyulması gereken genel kurallar bu liste için de
   geçerlidir.  Listeye yazdığınız iletilerde, özellikle bir problemi
   tanımlarken, açık ve düzgün bir Türkçe kullanmaya; en ateşli bir tartışmada
   bile asgari nezaket kurallarına uymaya özen gösterin.

<a name="gorev"> </a>

## Görev Listesi

[19 görev listesi](http://github.com/19/19/issues)  üzerinde çalıştığımız veya
çalışacağımız projelerin GitHub'ın sunduğu "issues" servisi üzerinden kayıt
altına alındığı bir iş listesidir.  Bu listeyi 19 çalışma grubunun bir tür "İş
ve İşçi Bulma Kurumu İlanları", bir "Proje havuzu" gibi yorumlayabilirsiniz.
19 görev listesi "çalışmak istiyorum fakat üzerinde çalışacağım gerçek bir
proje bulamıyorum" şikayetlerine de cevap verecek niteliktedir.

### Görev Tanımları

Görev tanımlarında (GitHub'da web üzerinden girilen diğer birçok metin
alanlarında) Markdown etiketleme dilinin GitHub'a özgü bir lehçesi
kullanılmaktadır.  Lütfen görev kaydı yapmadan önce [GitHub Flavored Markdown
(GFM)](http://github.github.com/github-flavored-markdown/) sözdizimi
kurallarını inceleyin.  GFM lehçesi `README.md` dosyalarında kullanılan
`Discount` lehçesinden, özellikle satır sonu ('`n`') karakterinin yorumlanması
noktasında farklılıklar taşımaktadır.

Bir görev öncelikle şu iki koşulu sağlamalıdır:

- Yeterince büyük olmalıdır.  Ortalama deneyime sahip bir üyenin 5-10 dakikada
  çabucak yapabileceği bir işi göreve dönüştürmek gerekmez.

- Yeterince küçük olmalıdır.  Deneyimli bir üyenin en az 2-3 ayda
  tamamlayabileceği büyüklükte bir proje gerçek bir görev değildir.  Bu tür
  proje görevleri, yol haritası oluşturmak adına görev listesine
  kaydedilebilir.  Fakat bunları özel bir etiketle işaretlemek gerekir.

Bu koşulları sağladığına inandığınız bir görevi görev listesine şu şablona
uygun biçimde girmelisiniz.

            Başlık: <kısa tek cümle görev tanımı>

            #### Ne
            <başlıktaki tanımın uzun hali>

            #### Nasıl
            <görevin gerçekleştirilmesi ile ilgili detaylar>

            #### Çıktı
            <görev sonucunda üretilecek çıktı>

            <diğer notlar ve isteğe bağlı başlıklar>

Şablonda görülen başlıkların daima bu örnekte görülen başlık seviyesinde
yazılmasına (yani başlık için kaç tane '`#`' karakteri kullanılmışsa buna
uyulmasına) dikkat edin.

"Başlık" bölümü bir e-posta iletisindeki "Konu:" alanına benzer bir işleve
sahiptir.  Görev listesine göz atıldığında sadece başlığın görüntülendiğini
unutmayın.

"Ne" bölümünde başlıkta verilen kısa tanım bir kaç cümleyle daha açık halde
(tercihen) bir paragraf halinde yazılmalıdır.  Bu tanımda görevin neden
gerekli olduğu bilgisi de, eğer bu bilgi görevi daha açık veya teşvik edici
kılacaksa, mutlaka bulunmalıdır.

"Nasıl" bölümünde görevin nasıl yürütüleceği, "Çıktı" bölümünde belirtilen
görev çıktısının nasıl üretileceği açıklanmalıdır.  Bu bölümde, hangi
araçların, kitaplıkların, teknolojilerin kullanılacağı belirtilmelidir.
Görevin büyük olması halinde izlnemesi gereken çalışma sırası ve alt görevler
de bu bölümde anlatılabilir.

"Çıktı" bölümünde görev tamamlandığında üretilen somut çıktı tarif edilir.
Yazılım geliştirme başta olmak üzere 19 etkinliklerinde bir çok görev [GitHub
19 organizasyonunda](http://github.com/19) oluşturulan ve "fork" yoluyla
çoğaltılması beklenen depolar üzerinde yürütülmektedir.  Depo isimleri `<görev
numarası>-<görev kodu>` biçiminde oluşturulur.  Görev kodunu şu kurallara
uyarak oluşturun, "Çıktı" bölümüne yazın ve mutlaka yöneticilerin onayını
alın:

- Özellikle görev başlığına bakarak bu görevi tanımlayan en fazla 3 (tercihen
  2) anahtar kelime bulun.

- Anahtar kelimelerdeki Türkçe karakterleri ASCII karşılıklarına çevirin:
  Örneğin `ön`, `kayıt` → `on`, `kayit`

- Anahtar kelimeleri tire ile birleştirerek görev kodunu oluşturun.  Örnek:
  `on-kayit`.  (Buna göre eğer bu görevin numarası `17` ise göreve ilişkin
  depo adı `17-on-kayit` olacaktır.)

İsteğe bağlı diğer notlar ve başlıklarda resmi anlam taşıyan çeşitli bölümler
bulunabilir.  Örneğin **İlgili** alanında o görevden öncelikle ilgili olan
kişi veya kişilerin GitHub hesap adları yazılabilir.  Bu sorumluluk aşağıdaki
hususları kapsar:

- Bu kişiler görevin daha anlaşılır ve açık kılınmasından sorumludurlar.

- Görevle ilgili diğer üyelerden gelecek soruları öncelikle bu kişiler
  cevaplamaya çalışır.

- Görev üzerinde yapılacak tartışmalar öncelikle bu kişiler tarafından
  yönetilir.

İsteğe bağlı olarak yazılabilecek diğer ayrıntılar şunlar olabilir:

- "Ne Zaman?" başlığı altında görevin tamamlanma süresi ile ilgili bilgiler,

- "Kaynaklar" başlığı altında görevin gerçekleştirilmesi sırasında ihtiyaç
  duyulacak belgeler, web adresleri.


<a name="benioku"> </a>

## BENİOKU Belgeleri

BENİOKU belgeleri `README.md` (veya tercih edilen etiketleme diline göre `.md`
dışında bir uzantıyla) her depoda mutlaka bulunan bir dosyadır.  Depo
gerektiren bir görev aldığınızda **sizden beklenen ilk adım** bu belgeyi
yazmaya **başla**manız ve görev süresince de **güncelle**menizdir.
`README.md` belgelerinde Markdown adında bir hafif etiketleme dili, standart
Markdown sözdizimine ilave bazı eklentilerle kullanılmaktadır.  Bu dosyada
kullanacağınız sözdizimi için lütfen önce aşağıdaki belgeleri okuyun:

- [Standart Markdown
  sözdizimi](http://daringfireball.net/projects/markdown/syntax)
- [Discount eklentileri](http://www.pell.portland.or.us/~orc/Code/discount/)

BENİOKU belgeriyle ilgili olarak şu üç önemli noktayı mutlaka kavramalsınız.

1. BENİOKU belgesi görev süresince güncelleyeceğiniz, **sürekli gelişen canlı
   bir belgedir**.  Göreve başladıktan sonra (çalışma yönergesine uymak adına)
   içine iki satır bilgi girip bir kenara bırakacağınız **durağan bir belge
   değildir**.

2. BENİOKU belgesinin varlığı kadar, hatta ondan belki daha önemli olarak, bu
   belgeyi yazmaya çalışırken yaşayacağınız düşünme ve aydınlanma deneyimi
   büyük değer taşımaktadır.  Bu nedenle, ortada henüz hiç bir şey yokken
   doğal olarak yaşayacağınız ifade güçlükleri sizi yıldırmamalıdır.  **İfade
   güçlüklerinin büyük bir bölümü problemi anlamamış olmanızdan veya görevin
   çok eksik/hatalı tanımlanmış olmasından kaynaklanır.**  Her durumda bir
   şeylerin düzeltilmesi gerekecektir; ya problemi doğru anlayarak kendi
   anlayışınızı ya da tanımı geliştirerek görev tanımını düzelteceksiniz.

3. BENİOKU belgesinde yapmaya çalışacağınız şey temelde sondan başa, üründen
   üretene gitmektir.  Önce sonucu görmeye, tahmin etmeye ve buradan hareket
   ederek **çıktıyı tasarlamaya çalışmalısınız**.  Bu sürecin, özellikle
   yaratıcılık göstermeniz gereken pek çok problemde, düşünmenize yardımcı bir
   etki sağlayacağını göreceksiniz.

İlgili görev tanımıyla başlayın ve çoğunlukla ayrıntı verilmeden kısa yazılan
(ve bu nedenle belirsizlikler taşıyan) bu tanımı kendi cümlelerinizle
geliştirin.  Buna göre tipik bir BENİOKU belgesinin girişi görev tanımıyla
benzerlik gösterecektir.

- `NE` bölümü

            ### NE

   Çıktıyı kendi kelimelerinizle kısaca tanımlayın.  Bu kısmı doğrudan görev
   tanımından kopyalamak yerine kendi kelimelerinizle yazın.  Bu görevin neden
   gerekli olduğunu anlatın.  Cevaplayabileceğiniz bazı sorular:

    + Bu görevi başkasına nasıl anlatırdınız?
    + Hangi problemi çözmeye çalışıyorsunuz?
    + Çıktı ne işe yarıyor?

- `NASIL` bölümü

   Çıktıyı nasıl üreteceğinizi anlatın.  Diğer bölümlerle benzer şekilde görev
   tanımında verilen ipuçlarını kullanarak bunları geliştirin.
   Cevaplayabileceğiniz bazı sorular:

     + Çıktıyı geliştirirken hangi araçları kullanacaksınız?  (ör. programlama
       dilleri, kitaplıklar, hazır parçalar)
     + Nasıl bir yöntem kullanacaksınız?  Bu yönteme bilgisayar bilimleri veya
       programlama jargonunda bir isim verebiliyor musunuz?  (ör.
       algoritmalar, metodolojiler)
     + Geliştirme sırasında takip etmeyi düşündüğünüz bir disiplin, uymanız
       gereken kısıtlamalar var mı?  (ör. program şu kadar sürede çalışmalı,
       sunucu tarafında sadece şunlar yapılmalı)
     + Varsa gerçeklemede kullanacağınız açık standartlar neler?  (ör. csv
       formatı)

Her BENİOKU belgesinde olmasını beklediğimiz bu bölümlere ek olarak bir çok
BENİOKU belgesinde kullanıcıya yönelik bilgiler içeren `KULLANIM` isimli bir
bölüm de bulunmalıdır.  Her görev çıktısının bir tüketicisi yani
**kullanıcısı** olduğunu unutmayın.  Örneğin bu bir programsa, programın
kullanıcıları veya bu bir web sayfasıysa sayfayı ziyaret eden kişiler bu görev
çıktısının kullanıcıları olmaktadır.  BENİOKU belgesinde kullanıcılara özel
bir bölüm açarak çıktıyı, **adeta çıktı hazırmış gibi**, tarif etmeye çalışın.

Örneğin komut satırından çalışan `kayit` isimli bir program yazmanız
gerektiğini düşünün.  Bu programın, en ergonomik veya standartlara uygun
şekilde nasıl çalıştırılacağını düşünün ve belgenin `KULLANIM` başlıklı
bölümünde örnek kullanım senaryolarını **yazmaya çalışın**.

            ### KULLANIM

            - Kayıtları listele:

                kayit liste

            - `n` numaralı kaydı sil

                kayit sil n

Grafik ortamda çalışan veya tarayıcı üzerinde çalışan web uygulamaları için
uygulama ekranlarını gösteren eskiz çizimler kullanabilirsiniz.  Bu çizimleri
bilgisayarda hazırlamanız gerekmez.  Elle çizmeniz ve daha sonra bu çizimleri
tarayıcıyla veya yüksek çözünürlüklü kamerası olan bir cep telefonunuz varsa
fotoğraf çekimiyle elektronik ortama taşımanız bile yeterlidir. 

Benzer bir "kullanım senaryoları" belgelendirmesini kitaplık türünde
yazılımlar için de yapabilirsiniz.  Örneğin belirli bir programlama diliyle
yazacağınız `Kayit` isimli bir kitaplığı düşünün.  Artık tüketicileriniz de
sizin gibi programcılar olacaktır.  Tüketicilerinizin kitaplığı nasıl
kullanacağını düşünün ve örnekler verin.

            ### KULLANIM

            - Kayıtları listele:

                kayit_liste()

            - `n` numaralı kaydı sil

                kayit_sil(n)

"BENİOKU Yönelimli Geliştirme" (BYG) olarak adlandırılabilecek bu geliştirme
disiplini için aşağıdaki belgelerin okunması pekiştirici olacaktır:

- [http://tom.preston-werner.com/2010/08/23/readme-driven-development.html](http://tom.preston-werner.com/2010/08/23/readme-driven-development.html) 

<a name="durum"> </a>

## Durum Mesajları

19 etkinliklerinin önemli bir unsuru aldığınız görevlerle ilgili olarak
**düzenli şekilde** ne yaptığınızı, görevde hangi aşamada olduğunuzu anlatan
kısa durum mesajları yazmaktır.  Mutlak suretle uyulmasını istediğimiz bu
düzenlemenin (deneyime dayalı) gerekçeleri şunlardır:

- Görev başlangıcında hissedilen heyecan ve çalışma azminin canlı tutulması.
  Durum mesajları sayesinde katılımcılar, muhtemelen durum mesajı yazmaları
  gereken periyotun sonlarına doğru, ne durumda olduklarını sorgulamak zorunda
  kalacaklardır.  Bu sorgulamanın çalışma disiplinine olumlu katkı sağlayacağı
  umulmaktadır.

- Proje yöneticilerinin görevin gelişimini takip ederek uygun yönetim
  kararları almalarını kolaylaştırmak.  Bu sayede proje yürütücüleri durum
  mesajlarında tekrar eden durum desenlerini (sessizlik de dahil) gözleyerek
  görevlerde yeni düzenlemelere gidebilecektir.

- Liyakata dayalı topluluk hiyerarşisinin oluşturulmasında durum mesajlarının
  bir "çalışkanlık ölçütü" olarak kullanılması.  19 organizasyonu meritokratik
  bir yönetim yapısına sahiptir.  Bu yapıda çalışkanlık, teknik yeterlilik,
  sosyal uyum gibi nitelikler bazı üyeleri diğerlerinden daha imtiyazlı
  kılabilir.  Durum mesajları bu sayılanlar arasında özellikle "çalışkanlık"
  niteliğini ölçmede faydalı olacaktır.

- Görev üzerinde çalışan diğer üyeleri bilgilendirerek grup içi sosyal uyumun
  artırılması.  Buna kısaca "facebook etkisi" diyoruz.
  
Durum mesajları için enstrüman olarak gruba özel olarak açılan
[19.status.net](http://19.status.net) "tweet" servisini kullanıyoruz.  Durum
mesajlarını lütfen aşağıda listelenen düzen içinde yazın.

1. **Üzerinizde bir görev varsa** bu görevin gelişimiyle ilgili olarak düzenli
   aralıklarla (örneğin haftada bir kaç durum mesajı) atmalısınız.

2. Durum mesajının ilgili olduğu görevi kolayca ayırt edebilmek için lütfen bu
   mesajları (ama sadece o görevle ilgili olanları) görev numarasıyla
   `#<görevno>` biçiminde etiketleyin.  Bu amaçla mesajın herhangi bir yerinde
   çevresinde boşluk (veya satır sonu/başı) olacak şekilde bu etiketi yazmanız
   yeterlidir.  Örneğin `23` nolu göreve ilişkin bir durum mesajı:

            #23 kaynakları araştırıyorum

3. Üzerinizde bir görev olmasa bile 19 etkinlikleriyle bir şekilde ilişkili
   etkinlikler için `#19` etiketini kullanın.  Örneğin:

            #19 f3 dokümanlarını okuyorum

4. Servisi alışageldik bir "tweet" servisi olarak da kullanabilirsiniz.  Hatta
   bunu tavsiye ediyoruz.  Yeter ki bu mesajları yukarıdaki gibi
   etiketlemeyin.

Bu düzenlemeler sayesinde sayısını bildiğiniz bir görevle ilgili tüm durum
mesajlarını:

            http://19.status.net/tag/<görevno>

adresine girerek okuyabilirsiniz.  Örneğin `19` meta görevi (yani
sınıflanmamış 19 etkinlikleri) hakkında yazılan durum mesajlarını
[19.status.net/tag/19](http://19.status.net/tag/19) adresinden
okuyabilirsiniz.

Twitter, FriendFeed veya Identi.ca gibi kişisel servisleri zaten
kullanıyorsanız tek yapmanız gereken [19.status.net](http://19.status.net)
servisine kaydolarak bunu birincil hesabınız yapmak ve bu servise yazdığınız
tüm mesajların diğerlerine yönlendirilmesini sağlamaktır.  Bu ve diğer bazı
ipuçları için lütfen [19.status.net'i
kullanmak](http://ecylmz.github.com/109/19-status-neti-kullanmak/) belgesini
okuyun.

<a name="git"> </a>

## Git

19 etkinliklerinde üretilen her türlü dosyayı (vidyo gibi çok büyük boyutlu
ikili dosyalar hariç) Git ile yönetiyoruz.  Fakat bu tanımlamadan hareketle
Git'in sadece dosya yükleyen/indiren bir ağ aracı olarak anlaşılması büyük bir
yanılgı olacaktır.  Git öncelikle bir yazılım geliştirme aracıdır.  Bu anlamda
kod yazarken kullanılan bir metin editörü kadar ve bazı durumlarda ondan da
daha önemli bir araçtır.  Bu aracın etkin şekilde kullanılabilmesi ve 19
depolarının belirli bir tarzda düzenlenmesi için lütfen aşağıdaki kurallara
uymaya özen gösterin.

1. 19 etkinlikleri kapsamına giren depoların isimlendirmesinde şu kuralları
   dikkate alın:

    - Türkçe karakter ve boşluk kullanmayın.
    - Görevle ilgili depoları `<görev no>-<anahtar>-<kelime>` şeklinde
      isimlendirin.
    - Bunların dışında kalan depolarda, gerekçeli bazı istisnalar hariç,
      mümkün olduğunca kısa ve sadece küçük harfler içeren isimler tercih
      edin.

    **Dikkat!**  Bu kurallar genel olarak dosya isimleri için de geçerlidir.

2. `git commit` mesajlarını şu kurallara uygun yazıyoruz:

    - Boş mesaj kullanmayın.  E-posta "Konu:" alanına yazılan başlıklar gibi,
      yapılan değişikliği kısa da olsa özetleyen anlamlı bir mesaj yazın.
    - Mesajlarda mutlaka Türkçe karakter kullanın ve düzgün cümleler kurmaya
      çalışın.
    - Mesajları birinci tekil şahıs ağzıyla emir kipinde yazın.  Örneğin:

            başlıkları düzenle
    - Büyük ve ciddi değişikliklerde, bu değişiklikler özellikle üretim
      ortamına taşınmış veya sürümlendirilmiş bir projede ise kısa mesaja
      ilave olarak (bir boş satırdan sonra) ayrıntılı değişiklik güncesini
      yazın.  Örneğin:

            kayıt işlevlerinin isimlerini değiştir

            - liste yerine kayitliste
            - sil yerine kayitsil

3. Birbiriyle ilişkili değişiklikleri tek bir `commit`'te toplayın.  Lütfen
   (çoğunlukla) birden fazla dosyada birbiriyle tamamen ilişkisiz olan
   değişiklikleri tek seferde `commit` yapmayın.  Bu nedenle `git commit -a`
   kalıbından kaçının ve `git commit <dosya>` veya `git add <dosya>; git
   commit` komutlarını tercih edin.

4. Lütfen "üretilen nitelikte" dosyaları depoya eklemeyin.  Örneğin Python'la
   geliştirilen projelerde derlenmiş `.pyc` dosyalarını veya C ile
   geliştirilen projelerde `.o` nesne dosyalarını depoya eklemeyin.  Kaza
   eseri eklenmesini önlemek için `.gitignore` dosyasını kullanın.

5. Birden fazla kişinin ortak çalıştığı bir depoda "birleştirme çakışmaları"nı
   ("merge conflict") azaltmak için:

    - Kod üzerinde çalışmaya (yani değişiklik yapmaya) başlamadan önce
      **mutlaka elinizdeki kopyayı `git pull` ile güncelleyin**.
    - Aynı dosya üzerinde birden fazla kişinin çalışmamasını sağlayın.
      Gerekirse haberleşme listesi üzerinden koordine edin.

6. Proje depolarını genellikle "fork" ederek çalışıyoruz.  Lütfen "fork"
   yoluyla çoğaltılması gereken bir depoya doğrudan "clone" yoluyla
   çoğaltmayın.  Ama bazı durumlarda deponun "fork" değil "clone" yoluyla
   çoğaltılmasını istiyoruz.  Bu tür durumlarda da "fork" yapmaktan kaçının.

<a name="sss"> </a>

## Sıkça Sorulan Sorular

Bu bölümde sıkça sorulabilecek sorular ve cevaplarını bulacaksınız.  Cevabını
burada bulamadığınız sorular için heberleşme listesine yazabilirsiniz.

### Her yerde 19, neden?  19 neyi temsil ediyor?

_Om Mani Padme Hum_.  19'u temsil ediyor, bir başka anlatımla, temsil ettiği
her ne ise 19 onu temsil ediyor. :-)

Ciddi, varoluşsal, derin, politik, dinsel ve diğersel bir anlam aramayın.  19
çok güzel bir asal sayı.

### Görevin "İlgili" kısmında ismim yok, görev üzerinde çalışamaz mıyım?

**Kesinlikle çalışabilirsiniz.**  Hatta gösterdiğiniz gayret öyle bir noktaya
ulaşabilir ki bu alana sizin isminiz de eklenebilir.  Lütfen bu alanın ne
anlama geldiğini yukarıdaki açıklamalardan öğrenin.

### Git bilmiyorum, nasıl çalışacağım?

Önce [Git](http://git-scm.com/)'i öğrenmeniz gerekiyor.

### Bir görev üzerinde başka kimlerin çalıştığını nasıl öğrenirim?

Listeye sorabilir veya bu deposu olan bir görevse ilgili deponun "fork" depo
ağına bakabilirsiniz (depo sayfasında "Network" butonu).

### Görevleri çok zor buluyorum, ne yapmalıyım?

Ümitsizliğe kapılmayın.  Görevler (en azından şimdilik) zorluk derecesine göre
sınıflanmamıştır.  Projenin gerektirdiği bilgi alanlarında (bu bir programlama
dili olabilir, yeni bir teknoloji olabilir)  yeterince deneyim kazandığınızda
sizin de projelere katkınız olabilir.  Ama bunun için çok çok çalışmanız
lazım.  Başlangıç olarak şunları yapabilirsiniz:

- Listeyi dikkatli şekilde izleyin.  Sadece bu bile proje deneyimi kazanmanız
  ve eksik olduğunuz alanları görmeniz açısından çok önemlidir.

- Özellikle listeye yazılan "doküman şu konuda çok açık değil, biraz
  geliştirmek lazım" türünde belgelendirme işlerine katkı sağlamaya çalışın.
  Bu katkı bir görev kaydının daha açık hale getirilmesi, halen yürütülen bir
  projenin dokümanlarının geliştirilmesi gibi görevler olabilir.

- Projeler üzerinde aktif şekilde çalışan arkadaşlarınızla iletişim kurmaya,
  varsa onlardan alt görevler almaya, yapılan işi anlamak için soru sormaya
  çalışın.

### Görevleri anlaşılmaz buluyorum, ne yapmalıyım?

Bir göreve başlamanın ilk adımı zaten o görevi anlaşılır kılmaktır.  Zaman
darlığından dolayı bir çok görev, o görevle ilgilenecek bir katılımcı
çıktığında ayrıntılandırmak üzere kısa yazılmıştır.  Öncelikle görevi doğru
anlamak ve görev tanımı yetersiz ise bunu açık hale getirmek zorundasınız.  Bu
amaçla listeye soru sorabilirsiniz.

### Görevler ilgimi çekmiyor, aklımda başka bir fikir var, ne yapmalıyım?

Bizimle **birlikte** çalışmak istiyorsanız bu belgede belirtilen kurallara
uygun şekilde bu görevi listeye ekleyin, prosedürü izleyin ve çalışmaya
başlayın.  Bu disiplin sayesinde projenize yardımcı olacak başka arkadaşlar da
bulabilirsiniz.

### Kayıtlı olmayan bir proje üzerinde çalışıyorum, ne yapmalıyım?

Gecikmeden görev kaydını yapın.  Aksi halde üzerinde çalıştığınız işle
ilgilenen bir kişi bulamayabilirsiniz.  Ayrıca 19 etkinlik listesinde görev
listesine kayıtlı olmayan projeler hakkında yazışma yapılmasını doğru
bulmadığımızı göz önünde bulundurun.

### Görevi kaydettim bu yeterli mi?

Değil.  Üzerinde çalıştığınız görev dosyalara dayalı bir görevse (örneğin bir
yazılım projesi) bu dosyaları başkalarıyla belirli bir düzende paylaşabilmeniz
lazım.  Bunun yolu da GitHub 19 organizasyonunda bir depo açmaktan ve varsa
diğer katılımcıların bu depoyu kendi hesaplarına çoğaltmalarından geçiyor.

- GitHub 19 organizasyon alanında bir depo açılması isteğinizi listeye yazın.

- Yöneticiler bir depo açtıktan sonra bu depoyu "fork" ederek elinizdeki
  dosyaları bu kopyaya yerleştirin.

### Yönetici değilim, görev açabilir miyim?

Bu yazacağınız ilk görev ise önce listeye yazarak görüş almanız yerinde olur.
Fakat daha önceden görev kayıtları yapmışsanız sorun yok.  Bu konuda yeterince
deneyim kazandığınızı varsayıyoruz.  Hatta böyle deneyimli katılımcıların
görev kaydı yapmalarını özellikle teşvik ediyoruz.

### Görev listesinde görülen etiketler ne anlamaya geliyor?

Etiketler zamanla değiştirilebileceğinden bu soruya daima güncel durumda
kalabilecek bir cevap veremiyoruz.  Genel hatlarıyla şöyle bir düzenleme
yapılmış durumda:

- Etiketlerin bir bölümü görevin ilgili olduğu kurumsal birimi ve spesifik
  olarak bir kişiyi anlatıyor.   Örneğin `uzem` etiketi "Uzaktan Eğitim,
  Uygulama ve Araştırma Merkezi"ne karşılık gelmektedir.

- Diğer bir grup etiket görevin ilgili olduğu iç çalışma grubunu anlatır.
  Örneğin:
  
  + `dev`: Geliştirici grubu ve dolayısıyla yazılım geliştirme türünde bir
    görev

  + `mim`: Sistem yöneticisi grubu.

  + `yay`: Yayın ve eğitim faaliyetleri grubu.

- `19` meta etiketi çoğunlukla diğer tüm görevlerden bağımsız olarak görevin
  `19` topluluğu için özel bir öneme sahip olduğunu gösterir.

Etiketlerin sadece yöneticiler tarafından oluşturulabileceğini ve
atanabileceğini unutmayın.

### GitHub'dan "fork" ettiğim depo neredeyse boş, neden?

Çünkü depoyu sizin doldurmanızı bekliyoruz (BENİOKU'dan başlayarak). :-)

İlgili görevi tanımladıktan sonra bu görev üzerinde çalışacak katılımcıları
kolayca izlemek ve yaptıkları çalışmaları görev sonunda ana depoya almak için
fork yoluyla çoğaltılmasını beklediğimiz bir referans depo oluşturuyoruz.  Bu
referans depo başlangıçta, hemen doldurmanız için hazır tutulan bir
`README.md` ve kaza eseri depoya eklenmemesini istediğimiz dosyaları
listeleyen `.gitignore` hariç, doğal olarak boş olacaktır.

**Dikkat!**  Bazı durumlarda bir başkası tarafından yazılmış bir kodu alıp
görevde tanımlanan yönde değiştirmenizi bekliyor olabiliriz.  Bu durumda
deponun `master` olmayan bir dalına bu kod eklenmiş olabilir.  Böyle
durumlarda lütfen önce ilgili dalı `master`'a birleştirerek çalışmaya
başlayın.

### GitHub Fork ne demek, neden böyle bir şeye ihtiyaç duyuyoruz?

Öncelikle, `git`'in `fork` isimli bir alt komutu yok.  Fakat GitHub'ın
kullanılmasını kolaylaştıran bazı ekstra program ve ayarlarla sanki böyle bir
komut varmış izlenimi edinebilirsiniz.  GitHub "fork" GitHub'a özgü bir
çalışma yönteminin ve bu yöntemi destekleyen bir API çağrısının adıdır.
Temelde bu işlemle yapılan şudur: deponun GitHub sunucuları üzerinde kendi
hesap alanınıza çoğaltılması ("Fork" butonuna tıklandığında gerçekleşen işlem)
ve bu sayede daha sonra kendi hesap alanınızdan "clone" yoluyla yerel
makinenize alacağınız kopyadaki değişikliklerin sadece sizdeki kopyaya
gitmesi, asıl kopyaya gitmemesidir.  Bunların yanısıra GitHub fork işlemi
sayesinde bir depo üzerinde kimlerin çalıştığını ("Network") öğrenebilir, fork
kopyalardaki değişiklikleri GitHub'ın sunduğu "pull request" özelliğiyle ana
depoya birleştirebilirsiniz.
